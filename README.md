#.Introductie van Henk van der Duim
##.Wie ben ik?
De afgelopen dertig jaar heb ik met mijn hoofd gewerkt. Met uitzondering van één jaar, waar ik als schoonmaker heb gewerkt.  
Daar waar ik in het begin van mijn carrière de brandende ambitie had om leiding te gaan geven, heb ik de laatste tien jaar gemerkt dat ik dat minder belangrijk vind voor mijzelf.  
![Leiding geven](../00_includes/henk.jpg)

Ik vind het nog steeds leuk om te doen, maar ik zoek het niet meer op. Tegenwoordig is het meer zo dat het op mijn pad komt.

Ik ben begonnen in de ICT waar de foutenmarge niet zo heel groot is, dus ik kan best een mierenneuker zijn. OCD (of zoals wij OCD-ers zeggen: CDO) is onlosmakelijk met mij verbonden. Door de jaren heen heb ik geleerd om het toe te laten als het nodig is en te laten voor wat het is als het niets toevoegt.

Als kind al wilde ik graag weten hoe iets werkt. Ik heb dus de nodige fietsen, brommers, wasmachines, TV toestellen uit elkaar gehaald en weer in elkaar gezet. Overigens wel met wisselend succes. Dat heb ik nog steeds, tegenwoordig blijf ik van de wasmachines en televisies af, maar ik heb regelmatig mijn eigen computer (om)gebouwd. Later heb ik uitgezocht hoe HTML werkt, SQL, marketing, CRM tot aan het zelf bouwen van mijn platenspeler. Momenteel volg ik een opleiding op het gebied van Machine Learning (Python, R) omdat ik graag wil weten hoe dat dan werkt met al die algoritmes en kunstmatige intelligentie.

Zo werd mij in 2005 de vraag gesteld of ik een website wilde bouwen op het gebied van muziek. Het doel was om te achterhalen hoe je ervoor zorgt dat gebruikers op een veilige manier muziekbestanden (mp3) kunnen downloaden. En voordat wij het wisten waren wij de trotse eigenaar van een digitaal muzieklabel (een zgn. Netlabel). Dit muzieklabel is later verkocht aan een investeringsmaatschappij.

Voor nieuwe ontwikkelingen en/of uitdagingen ben ik altijd te porren. Dat was tevens een valkuil voor mij. Dol enthousiast ga ik aan de slag. Terwijl de anderen rustig achteroverleunend wachten op waar ik mee ga komen. Om vervolgens heel hard weg te rennen met hetgeen ik heb opgeleverd en mij met lege handen achterlatend. Een belangrijke les voor mij!

De muziek is een rode draad in mijn leven, als ik er niet naar luister of verzamel dan musiceer ik zelf. Door de jaren heen heb ik 45 releases (albums, EPs en singles) uitgebracht. Het is begonnen in de jaren 80 van de vorige eeuw. Samen met een vriend namen wij muziek op. Geen dure studio’s, maar gewoon op de zolderkamer. De doe-het-zelf methode. Van de opnames hebben wij een cassettebandje gemaakt. Deze is zo’n 100 keer vermenigvuldigd en die hebben we zelf aan de man gebracht. Wij zijn platenzaken bij langs gegaan en hebben de lokale en provinciale omroepen benaderd of zij wat van de cassette wilde spelen. Geweldige tijd, ontzettend veel lol gehad tijdens het hele proces en veel op de radio geweest.

Tijdens de periode dat wij het digitaal muzieklabel hadden heb ik het voorrecht gehad om met allerlei (internationale) dichters, filmers en documentaire makers te mogen samenwerken.

Tot op de dag van vandaag jureer ik nog bij allerlei poprondes in de regio.
Tijdens de opleiding ‘Leergang Operationeel Leidinggeven’ ben ik gekarakteriseerd als een: sociaal autistische nerd. Nerd beschouw ik als een geuzentitel, de andere twee kon ik toen niet zoveel mee. Inmiddels begrijp ik dat de persoon in kwestie bedoelde dat ik introvert ben, in extreme mate. Dat is in de loop van de jaren wel opgeschoven naar het extravert zijn.

De NLP opleiding die gevolgd heb heeft daar in grote mate aan bijgedragen. Ook de flirtworkshoppen die ik jarenlang heb gegeven hebben hier positief aan bijgedragen.

Op de vraag of ik mensgericht of taakgericht ben kan ik geen eenduidig antwoord geven, anders dan dat ik een beetje van beide ben. Het hangt van de situatie af wat ik ben.

Het heeft er denk ik ook mee te maken dat ik van nature analytisch ben. Ik kijk dus graag eerst de kat uit de boom.

Bij de training om flirtcoach te worden ben ik erachter gekomen dat ik iets meer tijd nodig heb om mensen in te schatten. Overigens ben ik dit gaan doen nadat de Godmother van alle flirtcoaches mij na een Social Media workshop zei dat ik de hele tijd lekker aan het flirten was. Terwijl ik mij uitputte in allerlei excuses en dat het zo niet bedoelt was, gaf zij aan dat zij mij wilde trainen. Zo ben ik uiteindelijk een flirtcoach geworden. Zakelijk flirten dus, dat dan weer wel. Het heeft ervoor gezorgd dat ik makkelijk een verbinding maak met mensen.

Ik ben het type dat voor elk probleem een oplossing heeft. Volgens een oud-collega behoor ik tot de groep mensen die zolang zij niet weten dat iets niet kan, zij het gewoon doen.

Ik schrijf op onregelmatige basis gedichten, liedjes en korte verhalen. De laatste jaren schrijf ik vooral Haiku’s. Recentelijk ben ik aan de slag gegaan met Ollekebollekes. Die vind ik lastig, dus daar zal nog het nodige geschreven gaan worden voordat ik het helemaal beheers. Al mijn hersenspinsels zijn te vinden op mijn eigen weblog: https://www.henkvanderduim.nl.

##.Wat kan ik?
Ik weet nog steeds niet wat ik wil worden als ik later groot ben en dat zal de reden zijn dat ik inmiddels een forse C.V. heb.

Ik ben begonnen in de ICT bij een lokale Rabobank in de jaren ‘80 van de vorige eeuw. Daar heb ik een lokaal netwerk mogen opzetten. Al snel moesten daar ook de andere (bij)kantoren op aangesloten worden. Een mooie tijd waarin we veel pionierswerk binnen de organisatie hebben verricht. Na negen jaar heb ik de Rabobank vaarwel gezegd en ben ik begonnen als freelancer (ZZP’er). Mijn doel was om bij zoveel mogelijk verschillende bedrijven in de keuken te kijken en volgens mij was freelance werk daartoe de sleutel.

Als ik ergens aan begin dan voer ik het ook het liefste uit. Ik heb gemerkt dat in project- en programma management mijn kracht ligt. Ik ben meer van het mouwen opstropen en meters maken dan rapporten schrijven die in een la verdwijnen.

Het heeft een aantal jaren geduurd voordat het projectmanagement echt bij mij hoorde. In het begin had ik als introvert moeite met het fenomeen mens. Waarom ben je het dan gaan doen, zal de oplettende lezer zich afvragen. Het kwam op mijn pad. Als iets op mijn pad komt wat mij interessant lijkt dan doe ik het. Net zoals lesgeven op de Agrarische Hogeschool en het geven van workshops en presentaties ook op mijn pad kwam. Dat terwijl ik enigszins stotter en doodsangsten uitsta voordat ik het podium op ga.

In de periode dat ik als ZZP’er aan de slag was in het Social Media speelveld, heb ik veel op het podium gestaan om te spreken over Social Media en Online Marketing.

Daar heb ik ook mijn eigen trainingen ontwikkeld. De provincie Flevoland gaf in die periode vouchers uit, waarmee medewerkers van bedrijven kosteloos een Social Media en Online Marketing training konden volgen. Via de vouchers betaalde de provincie Flevoland de trainingen.

Ook hier kwam de muziek weer om de hoek kijken. Voor een aantal (internationale) artiesten heb ik de social media campagnes mogen doen.

Tot slot: één van de leukste dingen die het freelancer zijn heeft opgeleverd was het werken in buitenland. Eén van mijn wensen. Ik heb o.a. in Engeland, Turkije, België, Duitsland, Canada en de Verenigde Staten van Amerika opdrachten mogen uitvoeren.

Het type project is minder van belang voor mij. De grote van de organisatie of project wel. Mijn ervaring is dat er bij grote organisaties die grote projecten en programma’s hebben draaien de administratieve last disproportioneel meegroeit. Lees: het projectteam heeft een administratieve kracht nodig. Dit is iets wat ik graag uitbesteed, want dat is niet helemaal mijn ding.

Ik ben het ook tegengekomen als HR Manager. Dit was een functie die niet bestond in de organisatie. De directie vond dat ik dit moest gaan doen omdat ik goed met mensen kan praten. Achteraf gezien een rare argumentatie om iemand een dergelijke functie toe te bedelen. Maar goed, iets nieuws en dus meteen al leuk. Het hele HR gebeuren heb ik – niet gehinderd door enige kennis – mogen opzetten. Het opzetten is leuk, mij verdiepen in de materie is ook leuk, het omgaan met en het laten groeien van mensen is ook leuk.

Doordat ik de administratieve kant minder leuk vind, resulteert het wel vaak in oplossingen om het te vereenvoudigen of te automatiseren, in bijvoorbeeld Excel. Minder administratieve taken is meer tijd voor de mensen.

Ik doe mijn werk eigenlijk nooit met tegenzin. Als de dingen die ik doe ergens toe leiden, dan voer ik ze uit. Ook de minder leuke dingen (hallo administratie) doe ik dan fluitend, weliswaar fluit ik dan wel in mineur. Geef mij een project en ik ga. De laatste projecten waren het uitzoeken en implementeren van een CRM systeem, HR systeem, Projecten systeem en een dashboard voor de specialisten (op basis van de big data)

##.Wat wil ik?
Op dit moment, want exercities zoals deze zijn een momentopname, zou ik aan slag willen als Cloud/Data-consultant of projectmanager in dit vakgebied. Dat kan volgende week weer anders zijn, als er weer iets anders op mijn pad komt.

Ik weet dat ik goed gedij in organisaties die in de laatste fase van Startup zitten en doorgroeien naar Scale-up. Of in een organisatie die in de Scale-up fase zitten en van daaruit willen doorgroeien. Voor dergelijke organisaties kan ik veel betekenen, niet alleen richting de klanten om ook voor de organisatie zelf. Aan de ene kant vind ik dat daar voor mij de interessante uitdagingen liggen. Aan de andere kant heb ik met veel plezier grote projecten gedaan voor de KLM, Numico, Staal Bankiers, AIG, etc. Het gaat mij vooral om de inhoud van de functie of opdracht.

Voor mij is het allerbelangrijkste de inhoud van de functie en het gevoel wat ik bij de organisatie (mensen) heb. Als één van beide niet klopt dan stap ik op.

Samenwerken met mensen kan ik uitstekend net als zelfstandig werken. Ik geloof niet in óf in teamverband óf zelfstandig. Dat is leuke stof voor de managementboeken, maar in de praktijk heb ik altijd te maken gehad met én teamverband én zelfstandig werken.

Tot slot: transparantie, vertrouwen en eerlijkheid zijn de zaken die ik zoek in een werkgever.

Hilversum, 8 december 2021